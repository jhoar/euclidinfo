<p>Una concentrazione di materia lungo la linea di vista può agire come una lente d'ingrandimento, piegando e distorcendo la luce delle galassie e degli ammassi che si trovano alle sue spalle. Questo effetto è chiamato lensing gravitazionale. Gli scienziati distinguono tra lensing gravitazionale forte, quando le distorsioni sono molto evidenti, come nel caso degli anelli di Einstein, degli archi e delle immagini multiple, e lensing gravitazionale debole, quando le distorsioni delle sorgenti di sfondo sono molto più piccole. In questo caso, le distorsioni (di pochi punti percentuali) possono essere rilevate solo analizzando in modo statistico un gran numero di sorgenti.</p>
<p>Euclid misurerà le forme distorte di miliardi di galassie in 10 miliardi di anni di storia cosmica, fornendo una visione in 3D della distribuzione della materia oscura nel nostro Universo. La mappa della distribuzione delle galassie nel tempo cosmico ci fornirà anche informazioni sull'energia oscura, che influenza l'evoluzione spaziale della struttura su larga scala.</p>